## Portada

Fina e os mapas
Descubrindo os mapas colaborativos

## Créditos

Fina e os mapas. Descubrindo os mapas colaborativos.

do texto: Pablo Sanxiao
das ilustracións: Iria Iglesias
desta edición: Asociación GHANDALF

Esta obra distribuése baixo licenza
Creative Commons 4.0 Internacional,
coas cláusulas Atribución e Compartir Igual.
(CC BY-SA 4.0 Internacional)
O mapa da portada provén de openstreetmap.org/copyright

Pode obter máis información desta licenza aquí:
https://creativecommons.org/licenses/by-sa/4.0/deed.gl

Primeira edición: Novembro 2024
Ilustración, deseño e maquetación: estudio Gnomo

Financiado con Fondos Públicos: AMTEGA (Xunta de Galicia)

## Páxina 3

Fina e os mapas
Descubrindo os mapas colaborativos.

Texto: Pablo Sanxiao
Ilustracións: Iria Iglesias

## Páxina 4

Fina ten 12 anos. 

Encántalle a tecnoloxía e pasar tempo coa tablet ou no ordenador. 

Mais non os usa para xogar, vaia un chisco si, pero o que máis lle gusta é investigar e aprender cousas novas.

## Páxina 5

Fina vai sempre a todas partes na súa bicicleta. 
Un dos lugares que máis lle encanta visitar é a casa da súa avoa. 

— Avoa! Xa estou aquí, fixeches galletas?

## Páxina 6

A avoa de Fina vive soa, e ela vai visitala moi a miúdo. Encántalle escoitar historias de cando a súa avoa era xove e vivía nas Américas.

A avoa de Fina viviu moitas aventuras. E ademais fai unas galletas moi ricas.

## Páxina 7

— Oh, avoa, que pasou? — Creo que marchou a luz — responde a avoa con voz tranquilizante.
— Vaia... pois eu quería buscar agora na tablet ese sitio sobre o que me falaches na túa historia, pero quedou sen batería. 
— Non te preocupes que para iso creo que teño solución.

## Páxina 8

— Que é iso, avoa? — pregunta Fina, curiosa. 
— Son libros que trouxen das Américas. Trouxen tantos que non sei onde poñelos. Aquí creo que hai un que che axudará.

## Páxina 9

— Que libro é ese, avoa? — pregunta Fina con ollos brillantes. 
— É un Atlas! Cando eu era nova, os mapas só estaban en libros coma este. Non había trebellos modernos como a túa tablet.

## Páxina 10

— Pero avoa, neste libro hai mapas moi antigos, e nesas épocas non tiñan a tecnoloxía de agora. Como é que facían os mapas?
— Pois debuxábanos os cartógrafos. 
— Como que os debuxaban? — pregunta fina asombrada.
A avoa ri e comeza a explicarlle.

## Páxina 11

Os cartógrafos recollían información de moitos sitios para entender como era o mundo. Falaban con exploradores, comerciantes e mariñeiros que lles contaban as súas aventuras, as rutas que facían e o tempo que lles levaba chegar a cada sitio.

## Páxina 12

Despois collían toda esa información e trataban de facer mapas do mundo, debuxándoos a man. Nesas épocas os mapas tiñan moitos erros, pero tamén tiñan información moi precisa, xa que viña directamente de xente que estivera neses lugares.

## Páxina 13

— Pero avoa, entón, antes para facer un mapa facía falta moita xente, di Fina pensativa. 
— Claro Fina, cada persoa achegaba un anaco pequeno pero moi valioso de información, e toda xunta permitía crear mapas completos do mundo.

## Páxina 14

— Adeus, avoa! Teño moito que investigar sobre os mapas. 
— Estou segura que o farás — responde a avoa cun sorriso. 
— E vai amodo, avísame cando chegues a casa. 
— Claro, avoa!

## Páxina 15

Ao chegar a casa Fina vai correndo ao seu cuarto para investigar sobre os mapas. Un proxecto chama a súa atención. Chámase OpenStreetMap e defínese como "un mapa do mundo, creado por xente coma ti e de uso libre".

## Páxina 16

O seguinte día que vai ver a súa avoa, Fina está moi ilusionada. Quere chegar canto antes para contarlle o seu descubrimento. 
— Mira avoa! Investigando atopei este proxecto. A través de Internet calquera persoa pode contribuír a crear un mapa do mundo, debuxando os lugares que coñece. É o mesmo que me contaches dos cartógrafos!

## Páxina 17

— Pero agora coa tecnoloxía, todo é máis sinxelo avoa, mira. Creei a miña conta de usuaria e xa podo engadir información no mapa, ves?. Na casa debuxei o edificio do cole, que non estaba, e púxenlle o nome. Agora xa aparece no mapa!

## Páxina 18

— Entón, xa es unha cartógrafa dixital! — di a avoa orgullosa. 
— Pois coido que si, avoa, pero... ti tamén o podes ser. Non botas de menos nada no mapa?
— Agora que o dis... non vexo o centro onde fago pilates coas miñas amigas. 
— Oh, pois imos engadilo agora mesmo, avoa!

## Páxina 19

As dúas pasan o resto da tarde engadindo cousas no mapa. Mesmo corrixen algún pequeno erro que atopan.

Fina axudou a súa avoa a crear unha conta para ela, así agora tamén poderá seguir engadindo lugares no seu ordenador.

## Páxina 20

Cando xa non se lles ocorría que máis engadir, deciden saír a dar un paseo e explorar xuntas. Fina levaba a súa tablet e ía vendo o mapa de OpenStreetMap nela.

Cando atopaban algún camiño ou algún lugar importante que non estaba, paraban a engadilo.

## Páxina 21

O último que engadiron foi a tenda de chuches, e de paso Fina que é un pouco lambona, levou algunha para ir comendo.

— E que pasa cos datos que estamos a engadir? 
— Oh, pois verás avoa. Os datos son libres, calquera os pode empregar para o que necesite, sen pagar nin pedir permiso, só dicir de onde veñen.

## Páxina 22

Collendo as últimas chuches da bolsa, Fina pregunta — Podemos vir máis veces de paseo, avoa? Deime conta que aínda queda moito por engadir ao mapa.

A avoa dálle un abrazo agarimoso e responde — Claro, sempre que ti queiras, agora somos cartógrafas!

## Páxina 23

Se che gustou a nosa historia e ti tamén te queres converter nunha cartógrafa ou cartógrafo, podes entrar na páxina web do proxecto OpenStreetMap (https://openstreetmap.org) e empezar a engadir cousas ao mapa. 

Así, entre todas as persoas xuntas poderemos ter un mapa do mundo actual e moi preciso, grazas ao noso coñecemento local e a colaboración.

## Contraportada

A asociación GHANDALF somos una entidade sen ánimo de lucro. Traballamos na divulgación da cultura libre: Software Libre, Hardware Libre e Datos Abertos. Para acadar este obxectivo artellamos actividades de todo tipo, organizando e colaborando en eventos, obradoiros, faladorios… en calquera sitio onde se difunda a cultura libre podes atopar unha ghandalfeira.

Como asociación galega queremos facer fincapé na difusión da cultura libre na nosa lingua, así como conseguir que haxa máis documentación técnica en Galego, por iso facemos proxectos de edición e tradución de documentación relacionada co Software Libre en Galego. Podes botar un ollo ás nosas publicacións.

Tamén pensamos que é moi importante difundir os valores do Software Libre e a cultura libre entre a rapazada, por iso tratamos de organizar charlas e obradoiros en centros de ensino galegos.

Se quixeres colaborar na mellora da sociedade desde o punto de vista da tecnoloxía, dende Asociación GHANDALF estaremos encantados en prestarche toda a axuda que poidamos.

